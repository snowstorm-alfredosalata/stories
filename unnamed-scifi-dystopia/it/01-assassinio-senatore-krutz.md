*Rosso. Blu. Rosso. Blu. Rosso. Blu. Rosso. Blu. Rosso. Blu.*

Le sirene della SocPol annegano con i loro colori la città buia. I palazzi, avvolti in gelidi e perfetti vetri iridescenti, sembrano mostri che si espandono e si contraggono,
come se dovessero divorare il mondo da un momento all'altro.

*Rosso. Blu. Rosso. Blu. Dum. Dum. Rosso. Blu. Dum. Dum.*

Il battere del suo cuore sembra offuscare ogni altro suono e quasi sincronizzarsi con la cadenza delle luci della polizia.
Ancora un respiro; due; tre: la volante passa oltre; via!
Scatto. Corsa! Un salto da un tetto, al successivo, e ancora, in una brevissima o infinita sequenza. Ma è vista, e ora la seguono. Sui tetti deserti, 
solo qualche traliccio e qualche scarno comignolo le offre protezione dei fari degli inseguitori: non ha scelta che gettarsi nella pancia del mostro. 
La ragazza salta, gettandosi nello stretto abisso tra un blocco abitativo ed il successivo. 

Sono cinquanta metri; cento forse: nella caduta il l'aria fredda le rovescia il cappuccio e getta i suoi capelli al vento; i vetri luccicanti dei palazzi 
le scivolano addosso e lei cade nel buio.

A pochi metri dal suolo, gli scarponi rompi-impatto rombano fuoco dai potenti dispersori di energia: l'impatto è brusco, ma tollerabile, e via ancora, tra 
le budella della bestia urbana, contro il dedalo di vicoli, mentre le sirene della SocPol rimbalzano di muro in muro come se cercassero disperatamente di riprendere le sue tracce.

Presto scemano, sempre più lontane. Ancora minuti, impossibili da misurare, di furia, di vento sul volto, poi la quiete. Il buio la avvolge completamente, 
nascondendo indefinite forme di cassonetti, di ripari improvvisati e abbandonati da qualche viandante, famigliari scene nel bassofondo di Los Angeles.

Tiene il passo, rallentando progressivamente per ancora qualche metro. Poi, sospirando, la giovane ribelle si ferma e si siede a terra e lasciando che
la sua schiena si appoggi al muro del vicolo. I suoi lunghi capelli, di un castano chiarissimo e ora sciolti e posati lungo le spalle, sono troppo visibili 
nel buio della notte; li rinchiude nel suo mantello scuro, trascinandosi il cappuccio sul viso.

Il mostro si è addormentato. Le sue membra non brillano più del rosso e del blu delle volanti, e le sirene non rimbalzano più nel dedalo di vicoli.
Tutto tace.

Stringendosi su sé stessa, la ragazza si concede qualche minuto per riposare. Sfila dal mantello la sua mano, e la fissa a lungo. La sua mano, 
ancora intrisa del sangue del senatore Kruczky. Non serve a nulla strofinarla sul tessuto ruvido di cui si è avvolta. Perché il sangue di un uomo non si lava facilmente;
penetra nella pelle; si lega all'anima, e non lo si lava più; sia anche il sangue di un uomo vile e malvagio come quello del Prefetto di Ferro, Ezekiel Kruczky.

Non importa. Solo la Causa importa, nel suo cupo e duro mondo, e per oggi, la sua missione era compiuta.
Ora non mancavano che poche centinaia di metri, lungo gli oscuri e desolati vicoli della città, poi avrebbe raggiunto una delle entrate della tana dei ribelli.
Un tombino delle vecchie fogne, ormai inutilizzate, qualche minuto a piedi in quel labirinto sotterraneo, poi sarebbe stata a casa.

Le aspettava una accoglienza da eroina: una festa, e per quanto povera potesse essere festa fra i reietti della civiltà, qualcuno dei ribelli avrebbe sicuramente
fatto comparire una bottiglia di vino raro o una qualche altra leccornia, in onore di ciò che aveva fatto.
Con la morte di Kruczky la rivoluzione era un giorno più vicina, e la sua vendetta quasi compiuta.
Eppure quel sangue pesava terribilmente, come un un velo intessuto di finissimi fili di piombo. 
La sua mano destra, rimasta pulita, scivolò sotto il tessuto della maglia per estrarre un piccolo monile. Con un *click*, l'olopendente proiettò un immagine nel buio. 

Guardò quel volto che le sorrideva, come fosse lì, vivo ed in carne, per qualche istante. Poi nascose il pendente sotto le vesti, e tornò il buio. 
Non poteva dubitare, rallentare o fermarsi. Non finché il Partito non fosse stato annientato. Non finché Joseph respirava.

Guardò con determinazione rinnovata avanti a sé. Poi via nella notte, fra le i vicoli della città, intestini di una bestia di vetro e ferro, di una creatura ormai senza nome.


